---
title: "Process"
date: 2017-09-13T17:51:27+07:00
draft: false
---

สวัสดี ผมคือตัวตนภายในที่อาศัยอยู่ในจิตใจของผู้ชายคนนึงที่มีชื่อเชยๆ ว่าชาตรี แซ่ตั้ง ผมเป็นแค่ตัวตนนึงในหลายตัวตนเท่านั้น มันน่าจะดีกว่าถ้าเราจะเริ่มทำความรู้จักกันโดยที่ผมจะเกริ่นให้พวกคุณรู่้ก่อนว่าบางครั้งตัวหนังสือที่ออกมาในพื้นที่แห่งนี้มันอาจจะไม่ได้มาจากผมเพียงคนเดียว เพราะหลายๆ ตัวตนที่อยู่ภายในนี้ต่างก็พยายามแย่งชิงพื้นที่กันอย่างเอาเป็นเอาตาย (บางครั้งก็แยบยล) 

ผมพยายามที่จะพิมพ์โดยที่ไม่แก้ไข ถึงจะใช้คำว่าพยายามแต่ย่อหน้าข้างบนที่คุณได้อ่านก็พิมพ์และแก้ไปหลายจุดเหมือนกัน คุณพอเห็นความสับสนในตัวผู้ชายคนนี้มั้ย?

ผมไม่รู้ว่ามีใครที่เป็นอย่างผมรึป่าว คิดจะเขียนแต่ก็ไม่เขียน คิดอยากจะทำนั่นแต่ก็ดันไปทำนี่ พอจะทำอะไรทีก็จะมีเสียงท้วงติงขึ้นมาว่าทำไมไม่ทำอย่างนั้น ทำไมไม่ทำอย่างนี้ เฮ่อ... ช่างน่ารำคาญใจ

แต่ผมไม่ได้ป่วยหรอกนะ อย่างน้อยตัวตนของผมส่วนใหญ่ก็คิดอย่างนั้น ผมรู้สึกว่าการระบายออกอาจจะเป็นทางนึงที่ทำให้ตัวตนภายในของผมทำงานประสานกันได้ลงตัวมากขึ้น ช่วงนี้เรากำลังอยู่ระหว่างการเคี่ยวเข็ญโปรเจ็คพิเศษ เนื่องในโอกาสพิเศษที่ได้ตกงาน และหวังเป็นอย่างยิ่งว่าจะเป็นการตกงานครั้งสุดท้าย

อาจจะเป็นเพราะเป็นคนที่เติบโตมากับหนังสือ Rich Dad Poor Dad คำว่า "อิสรภาพทางการเงิน" มันเลยฝังแน่นอยู่ในสมองชั้นที่ติดกับไขสันหลัง พอเริ่มเห็นลู่ทางเมื่อไหร่ กลไกอัตโนมัติทุกอย่างมันก็เริ่มทำงาน

ผมจะพยายามมาทิ้งข้อความเอาไว้ที่นี่ทุกวัน ไม่ใช่เพราะไม่มีอะไรจะทำ แต่เพราะเสียงข้างในมันตีกัน ต้องลองปล่อยออกมาดูบ้าง เผื่อว่ามันจะดีขึ้น

สวัสดี